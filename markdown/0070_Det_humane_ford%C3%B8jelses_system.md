**Introduktion til det humane fordøjelses system**\
Fordøjelseskanalen beskriver det ca. 8m lange rør som går fra munden til
åbningen af endetarmen, og som maden passerer i gennem. Maden udsættes
undervej for forskellige former for nedbrydning for at kroppen kan
optage næringsstofferne fra maden.

Munden
------

I munden tygges maden så den bliver findelt og den blandes samtidig med
spyt for mundens spytkirtler. Spyttet indeholder enzymet amylase som
hjælper med at nedbryde kulhydrater, ved blandt andet at nedbryde
bindingerne mellem glukosemolekylerne i stivelse.\
 Herefter passerer maden igennem det ca. 30 cm lange spiserør, ned til
mavesækken. Maden hjælpes gennem spiserøret af de peristaltiske
bevægelser som sørger for at maden kun bevæger sig nedad. At spiserøret
laver peristaltiske bevægelser betyder at musklerne i halsen vil presse
maden imod mavesækken, på samme måde som når man prøver at presse det
sidste ud af en tandpasta tube. Disse muksler styres af det autonome
nervesystem, hvilket betyder man ikke kan styre dem af egen vilje\

Mavesækken
----------

Mavesækken er den del af fordøjelseskanalen som har form som en pose
eller sæk. Når mavesækken er tom fylder den ca. 0,1 l mens den i fuld
tilstand kan fylde op til 1-2 l.\
I mavesækken blandes maden med en væske (mavesyren) som indeholder
saltsyre og fordøjelsesenzymet pepsin. Saltsyren er med til at dræbe de
fleste af de mikroorganismer som vi intager sammen med maden. Enzymet
pepsin spalter de pepsinbindinger som er i madens proteiner.\
 Pepsin adskiller sig fra andre enzymer ved at være mest aktiv i den
ekstrem lave pH (omkring 1) i mavesyren.\
 For at mavesækken ikke selv tager skade af mavesyren har den et
beskyttende lag slim på overfladen. Dette slimlag fungere
neutraliserende på syren, og forhindre derfor skade på de yderste lag
celler. Slimhinden kan dog i nogle tilfælde svækkes og dermed sker der
skade på mavesakken, også kaldet mavesår.\
 Årsagen til mavesår er i langt de fleste tilfælde på grund af en
infektion med bakterien *Helicobacter Pylori*, som foretrækker det sure
miljø i mavesækken og svækker det beskyttende slimlag. Og dermed ikke en
øget syreproduktion i mavesækken, eller sur kost som ellers kunne have
forestillet sig.

Tarmen
------

**Tolvfingertarmen**\
Efter mavesækken passerer maden ind i tolvfingertarmen. Den
halvfordøjede mad indeholder stadig rester af mavesyren og denne skal
neutraliseres. Der tilføres her en base HCO3- som bliver produceret i
bugspytkirtlen. Bugspytkirtlen producerer endvidere en række
fordøjelsesenzymer som også tilføjes i tolvfingertarmen før maden
passerer til tyndtarmen.\

**Tyndtarmen**\
Det er i tyndtarmen at den enelige fordøjelse foregår. Maden nedbrydes
her af enzymer fra bugspytkirtlen og enzymer som produceres i
tyndtarmens væg. Stivelse fra maden bliver ved hjælp af bugspytamylase
nedbrudt til disakkaridet maltose som består af to glukosemolekyler.
Maltose nedbrydes af tyndtarmsvægs-enzymet maltase til glukose.\
 Tyndtarmsvæggen producerer også de to enzymer laktase og sukrase som
nedbryder hhv. mælkesukker og almindeligt sukker. Triglyceriderne (eller
fedtet) i maden er svært at nedbryde, da de i vandige opløsninger
klumper sig sammen og bliver sværere for fordøjelsesenzymerne at
angribe. Først bliver der fra gladeblæren tilføjet galdesalte som har
både en vand- og en fedt-opløselig del og dermed kan danne bro mellem
fedtet og fordøjelsesvæskerne. Galdesalte har på den måde den samme
effekt som sæbe har på fedt i vand.\
De store fedtdråber opsplittes først ved hjælp af tarmensbevægelser og
derefter hægter galdesaltene sig på og forhindrer fedtdråberne i at
samle dig igen. Enzymet lipase fra brugspytkirtlen kan nu nedbryde
triglyceriderne til frie fedtsyre og glycerol.\
 For at kunne optage mest mulig næring fra føden består indersiden af
tarmen af en masse folder, som det kan ses på figur 1. Overfladen består
først af en masse "grove" folder kaldet villi, som danner en struktur i
stil med et ryatæppe, på alle disse villi er der flere lignede folder
kalder mikrovilli. Denne struktur, samt at tyndtarmen er så godt pakket
sammen gør den kan have en længde på op til 6 meter og et areal på op
mod 300m2!\
 ![Figur 1: Tarmen består af en to-delt struktur. Først de "grove"
folder kaldet villi, på disse villi er der så yderligere folder kaldet
mikrovilli. Denne struktur giver tarmen en betydelig større overfalde,
hvilket giver kroppen en bedre mulighed for at absorbere de
næringsstoffer der måtte være i
maden.](Microvilli.jpg "fig:Figur 1: Tarmen består af en to-delt struktur. Først de "grove" folder kaldet villi, på disse villi er der så yderligere folder kaldet mikrovilli. Denne struktur giver tarmen en betydelig større overfalde, hvilket giver kroppen en bedre mulighed for at absorbere de næringsstoffer der måtte være i maden.")

**Tyktarmen**\
Efter tyndtarmen passerer resten af maden videre ind i tyktarmen. Her
bliver salte fra maden optaget ved aktiv transport. Vandet fra
tarmhulrummet trækkes vha. osmose videre ind i blodkredsløbet.\
 Hele fordøjelseskanalen indeholder bakterier, men langt de fleste
befinder sig tyktarmen. Her er antallet 10 gange større end antallet af
celler i menneskekroppen, og har en samlet masse på ca. 1 kg.\
Bakterierne er i stand til at nedbryde bindingerne i cellulosen og i
mange af de andre fibre som maden indeholder, som vi ikke selv er i
stand til at nedbryde. Dog er der visse typer mad som disse bakterier
heller ikke kan nedbryde, så som mejs, så det vil passere gennem
systemet uden at blive nedbrudt.\
 Fordøjelseskanalen ender i endetarmen hvor den fordøjede mad udskilles.
Selvom vi ikke har kontrol over de peristaltiske bevægelser i tarmen har
vi dog her en mulighed for at kontrollerer udskillelsen af maden. I
slutningen af endetarmen befinder sig en lille ringformet skeletmuskel
som vi kan aktiverer når det er nødvendigt.

Leveren
-------

Leveren er et livsvigtigt organ som varetager mange funktioner i
kroppen. Den står f.eks. for en lang række metaboliske processer, f.eks.
dannelsen af glykogen ud fra glukose og omvendt, samt nedbrydning at
ethanol til eddikesyre. Det er også leveren som er ansvarlig for
dannelsen af urinstof ud fra aminosyre.

[⇐Forrige (Blodsukker
koncentration)](Blodsukker koncentration "wikilink") / [Næste
(Næringsstoffer) ⇒](Næringsstoffer "wikilink")\
[⇐ Teori oversigt ](Bio-Kemi "wikilink")

