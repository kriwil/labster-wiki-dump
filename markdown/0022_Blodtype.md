Blodtyper – grundbegreber
-------------------------

For at kunne forstå de forskellige blodtyper, er det vigtigt at kende
definitionen på disse forskellige begreber:

-   **Allel:** En af flere mulige varianter af et gen. Et menneske har
    altid to alleler af hvert gen placeret på hver sit kromosom i et
    kromosompar.
-   **Genotype:** Den sammensætning af alleler som et individ har.
    Genotypen bestemmer hvordan et bestemt karaktertræk (eller biokemisk
    egenskab) skal komme til udtryk afhængigt af dominansforholdet
    mellem de to alleler. En allel kan være enten dominant eller
    recessiv (vigende).
-   **Fænotype:** Det fysiske karaktertræk (eller den biokemiske
    egenskab), som man kan se eller måle, og som er resultatet af
    genotypen.
-   **Antigen:** Et molekyle, der opfattes som fremmed for en anden
    organisme og dermed er i stand til at fremkalde en immunreaktion i
    form af antistoffer hos denne. Det kan f.eks. være et
    overflademolekyle på bakterier og virus eller et molekyle på
    overfladen af de røde blodlegemer.
-   **Antistof:** Molekyler, som dannes af kroppens immunforsvar som en
    reaktion på et antigen. Man danner normalt kun antistoffer mod
    strukturer, der er fremmede for kroppen. Hvert antistof passer
    specifikt til ét antigen.

### ABO-systemet

ABO-systemet og rhesus-systemet er de vigtigste når man taler om
blodtyper. ABO-systemet består af tre alleler, A, B, og O. Tabellen
nedenfor viser de mulige genotyper og fænotyper. Bemærk, at fænotypen
bliver bestemt af den dominante allel af genotypen. A og B er
co-dominante, O er recessiv. Dominante alleler skrives altid med stort
bogstav, f.eks. I~A~, og recessive alleler skrives med småt, typisk som
i.

  ------------------------------------------------------------------------------------------------------------------------------------------
  ABO-blodtype (fænotype)   Genotype på kromosomerne   Fænotype på overfalden af de røde blodlegemer   Fænotype i blodplasmaet
                                                                                                       
  ------------------------- -------------------------- ----------------------------------------------- -------------------------------------
  A                         I^A^I^A^ eller I^A^i       Antigen A                                       Antistof B
                                                                                                       

  B                         I^B^I^B^ eller I^B^i       Antigen B                                       Antistof A
                                                                                                       

  AB                        I^A^I^B^                   Antigen A og B                                  Hverken antistof A eller antistof B
                                                                                                       

  O                         ii                         Hverken antigen A eller B                       Både antistof A og antistof B
                                                                                                       
  ------------------------------------------------------------------------------------------------------------------------------------------

![Figuren viser hvilke antigener, der er tilstede på de røde blodlegemer
og hvilke antistoffer, der er tilstede i blodplasma for de fire
forskellige
ABO-blodtyper.]( Antigen.jpg "Figuren viser hvilke antigener, der er tilstede på de røde blodlegemer og hvilke antistoffer, der er tilstede i blodplasma for de fire forskellige ABO-blodtyper.")

### Rhesus-systemet

Rhesus-blodtypen (kan forkortes Rh) kan angives som et plus eller minus
efter personens ABO-blodtype. Rhesus-positiv beskriver tilstedeværelsen
af et ekstra antigen, D-antigenet, og Rhesus-negativ henviser til, at
der ikke er noget antigen tilstede på overfladen af de røde blodlegemer.
Hvis man har Rhesus-negativ blodtype, kan man danne antistoffer imod
D-antigenet, hvis man bliver udsat for det.

Blodtransfusioner
-----------------

Det er vigtigt at kende en persons blodtype, når personen har behov for
en blodtransfusion. Hvis man modtager den forkerte blodtype under en
blodtransfusion, fører det blandt andet til, at de røde blodlegemer
klumper sammen. Man kalder det, at der sker en agglutination.
Agglutination finder sted, når antistoffer reagerer med et specifikt
antigen. For eksempel kan antistof A i blodplasma reagere med antigen A
på overfladen af de røde blodlegemer hvis forkert blod blandes sammen.
Derfor tager man altid højde for både modtagerens og donorens ABO- og
Rhesus-blodtype ved blodtransfusioner. Ved blodtransfusioner er det de
røde blodlegemer, der overføres fra donor til modtager, mens
blodplasmaet sorteres fra, således at antistofferne ikke overføres.

På grund af agglutination giver man ikke blod af blodtype A til en
person, der har antistof A i blodet. Det samme gælder for de andre
antigener og antistoffer. Tabellen nedenfor viser en oversigt over,
hvilke blodtyper der kan modtages og doneres til hvem. Som det ses i
tabellen, er AB Rh+ ”universal modtager”, da personer med denne blodtype
kan modtage blod med alle blodtyper. En person med blodtype O Rh- er
”universal donor”, da personen kan give blod til alle blodtyper, fordi
deres røde blodlegemer ikke har nogle antigener på overfladen. Derfor
vil der ikke ske nogen agglutination, når man modtager blod fra en O Rh-
donor.

  --------------------------------------------------------------------------------
  Blodtype   Kan modtage blod fra...            Kan donere blod til...
                                                
  ---------- ---------------------------------- ----------------------------------
  A+         A+, A-, O+, O-                     A+, AB+
                                                

  A-         A-, O-                             A+, A-, AB+, AB-
                                                

  B+         B+, B-, O+, O-                     B+, AB+
                                                

  B-         B-, O-                             B+, B-, AB+, AB-
                                                

  AB+        A+, A-, B+, B-, AB+, AB-, O+, O-   AB+
                                                

  AB-        A-, B-, AB-, O-                    AB+, AB-
                                                

  O+         O+, O-                             A+, B+, AB+, O+
                                                

  O-         O-                                 A+, A-, B+, B-, AB+, AB-, O+, O-
                                                
  --------------------------------------------------------------------------------

Blodtypebestemmelse
-------------------

![]( Eldon_blood_card.PNG "fig: Eldon_blood_card.PNG") Nu har vi lært,
hvorfor det er så vigtigt at give den rigtige slags blod til en patient,
som har brug for en blodtransfusion. Nu skal vi lære noget om, hvordan
man kan bestemme en persons blodtype.

Blodtypebestemmelse kan gøres på et Eldon-kort, som har tre cirkler der
indeholder specifikke antistoffer mod antigen A, antigen B og antigen D.
På Eldon-kortet er det angivet som Anti-A, Anti-B og Anti-D. Kortet
indeholder også en fjerde cirkel, der ikke indeholder noget antistof.
Dette er et kontrolfelt, som sikrer at testen bliver udført korrekt.

Når man skal lave testen, starter man med at dryppe en dråbe vand på
hvert af de fire felter. Derefter tilsætter man en dråbe blod på hvert
felt og blander vand og blod rundt med en lille plastikpind. Det er
meget vigtigt at bruge en ny plastikpind til hvert af de fire felter, så
man undgår at blande antistofferne i felterne sammen. Hvis blodet
indeholder antigen A, B eller D vil de reagere med de specifikke
antistoffer i felterne, og blodet vil agglutinere dvs. klumpe sig
sammen. Billedet nedenfor viser alle mulige resultater af
blodtypetesten. Bemærk, at hvis blodet i kontrolfeltet klumper sammen,
er der gået noget galt, og testen bør gentages med et nyt Eldon-kort.

![]( blodtype.jpg " blodtype.jpg")

[\<-- Teori oversigt](Bio-Kemi "wikilink")

