Diffusion
---------

Diffusion foregår mange steder, både i luft og i væsker. Blandt andet
foregår diffusion også i vores krop, når stoffer som f.eks. ilt og
kuldioxid (CO~2~) transporteres ind og ud af celler.

Diffusion er bevægelse af partikler fra områder med høj koncentration
til områder med lavere koncentration. Hastigheden af processen kalder
man for diffusionsraten og den påvirkes af følgende faktorer:

-   **Temperatur:** *Hvis temperaturen stiger, øges diffusionsraten.*

Når temperaturen stiger, øges hastigheden af partiklernes bevægelser og
diffusionsraten vil derfor stige.

-   **Størrelsen og massen af partiklerne:** *Store partikler og tunge
    partikler giver en lavere diffusionsrate end små og lette
    partikler.*

Store og tunge partikler er mindre mobile i en væske, det vil sige de
bevæger sig langsommere og derfor bliver diffusionsraten lavere.

Osmosis
-------

Osmose er diffusion af vand igennem en semipermeabel membran. Den
osmotisk ligevægt opnås når koncentrationen af frie vandmolekyler er den
samme på hver side af membranen.

En semipermeabel membran er en membran, hvor nogle stoffer frit kan
trænge igennem og andre ikke kan. Cellemembranen er et eksempel på en
semipermeabel membran.

I cellemembranen er der indlejret specielle vandkanaler
(membranproteiner) som tillader transport af vand. Det betyder at vand
frit kan diffundere igennem membranen. Andre vandopløselige stoffer som
for eksempel salt eller sukker er derimod begrænset i deres transport
igennem membranen.

Vand vil diffundere fra den side, hvor der er den laveste koncentration
af opløst stof (og dermed den højeste koncentration af vandmolekyler),
til den side, hvor der er den højeste koncentration af opløst stof (og
dermed lavest koncentration af vandmolekyler).

I forbindelse med osmose i celler kan man tale om tre forskellige typer
af opløsninger cellerne kan befinde sig i.

-   **Hypotonisk opløsning** -\> Koncentrationen af opløst stof uden for
    cellen er lavere end inden i cellen. Dermed er koncentrationen af
    vandmolekyler højest udenfor cellen og det medfører, at vand vil
    blive suget ind i cellen, som vil svulme op.

-   **Isotonisk opløsning** -\> Koncentrationen af opløst stof er den
    samme uden for og inde i cellen. Der er, derfor ingen nettotransport
    af vand ind eller ud af cellen og cellen beholder sin form.

-   **Hypertonisk opløsning** -\> Koncentrationen af opløst stof uden
    for cellen er højere end inden i cellen. Dermed er koncentrationen
    af vandmolekyler lavest udenfor cellen og det medfører, at vand vil
    blive suget ud af cellen, som vil skrumpe.

Det er altså det osmotiske fænomen vi kan mærke hvis vi dykker med åbne
øjne i middelhavet (hypertonisk opløsning) eller i en svensk skovsø
(hypotonisk opløsning). Når vores celler i slimhinderne udsættes for
hyper- eller hypotonisk opløsning bevirker det, at de svulmer op eller
skrumper og det kan vi registrere som smerte.

![]( osmose.jpg " osmose.jpg")

[\<-- Teori oversigt](Bio-Kemi "wikilink")

